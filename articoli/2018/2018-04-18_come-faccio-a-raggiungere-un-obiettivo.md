## Viaggio tra la noia, la formula del successo e la sisu.

Obiettivi
Tutti ce ne poniamo uno. Io. Tu. Chi ti sta vicino. E anche chi ti è antipatico!
Pensa a come ti senti quanto ti poni un obiettivo. Forte. Fiero.
Ti sembra che il mondo sia ai tuoi piedi.
Da domani studio di più.
Da domani imparo l’inglese.
Da domani mi metto a dieta.
Domani apro un blog.

### Se mi dessero un euro per ogni volta che ho detto “da domani”...

Sarei milionario. Saresti milionario.
Perchè il primo ostacolo che incontriamo è far arrivare questo “domani”.
Ma tu sei determinato. 
Hai il mondo ai tuoi piedi, giusto?
Di buona lena, inizi la tua nuova routine. 
Il primo giorno va’ alla grande. Sei fiero come un leone.
Il secondo inizia ad andare meno bene: hai tardato un po’ a mettere in pratica quanto ti eri ripromesso. Tanto c’è anche domani.
Il terzo giorno non hai voglia: *“ma sì, cosa vuoi che sia se oggi rimando?”*.


### Sempre caro mi fu quest’ermo procrastinare

I giorni successivi si susseguono uguali: subentra la pigrizia, *l’urgente bisogno di consumarsi le dita a scorrere sulle timeline dei social*, fuori piove, magari domani, oggi no.
Un bel giorno ti svegli e del tuo obiettivo non ne rimane neanche il ricordo.
*“Cosa mi ero ripromesso di fare? Boh?”*.
Divano, patatine e Netflix.
Qualche tempo dopo, ci ripensi al tuo obiettivo. Era bello. Bello e impossibile.
Ma non è colpa tua se non l’hai raggiunto, no?
*“Lo sapevo, che finiva così!”*.
*“Ma perchè ci provo sempre?”*.
*“Il blog del mio paraguru preferito diceva che era facile e veloce raggiungere il mio obiettivo”*.


### Meglio un uovo oggi che una gallina domani

Diciamolo chiaro e tondo: vogliamo tutto e subito.

Se ci poniamo un obiettivo, il risultato deve essere immediato. 
Ancora prima sarebbe meglio.
Oggi ho studiato di più. Perchè non so già tutto l’argomento a memoria?
Oggi ho studiato il verbo to be. Perchè non so già tenere una conversazione in inglese?
Oggi ho mangiato due carote a pranzo. Perchè non ho perso 5kg?
Oggi ho comprato un dominio in rete. Ehi, perchè il mio blog non è già attivo e non faccio un sacco di soldi?

Se i risultati dovessero arrivare subito, avremmo l’universo ai nostri piedi.
Ma la realtà funziona un po’ diversamente.
Per ottenere i risultati servono sudore, fatica, costanza.
Cose che non ci piacciono molto.
Ed ecco che allora ci demotiviamo.
E quando si è demotivati, subentrano la procrastinazione, la noia e la voglia di scorrere la timeline di ogni social creato fino a questo momento.
E addio obiettivo.
Ovviamente la colpa è di qualcun altro.
Non sia mai che ci prendiamo le **nostre** responsabilità.

*Sì ok, tante belle parole.. ma nel titolo c’è scritto “formula del successo”: quando ci arriviamo?*


### La formula del successo

la segretissima formula del successo - di cui solo su Google trovate svariate migliaia di pagine - arriva dall’aula di una classe Giapponese.
Si dice che un professore, per far capire ai propri alunni quale fosse il segreto per avere successo nella vita, mostrò questa formula:

**1,01^365 = 37,8 
0,99^365 = 0,03**

*Ah sì, molto chiaro! Matematica, sì sì! Grazie mille! 
Dove posso fare una donazione? Posso pagare in insulti?*

La formula mostra una cosa molto semplice:
**se**ti applichi ogni giorno per **solo l’1,01% in più**, in un anno riesci ad ottenere un risultato di 37,8 volte tanto rispetto a quando hai iniziato. Bello, vero?

Però, ipotizziamo che non tutti i giorni riesci a metterci quel poco in più:
oggi hai da fare, domani cena con gli amici, dopo domani maratona Netflix…
Facciamo che mi impegno di più.. ma di meno: uno 0,99% al giorno. 
*Cosa vuoi che sia?*
E’ pochissimo in meno:
Oggi studio uno 0,99% in più, tanto cosa vuoi che cambi?
Oggi mangio più correttamente… ma un po’ meno: tanto è uno 0,99%: cosa vuoi che incida sulla mia dieta?

Purtroppo, uno 0,99% di sforzo applicato su di un anno, comporterebbe un miglioramento dello 0,03. Praticamente **zero**
Vuol dire che quel **fuffa**impegno che ci hai messo, ti ha prodotto zero.**Niente**

La formula del successo, funziona anche al contrario.
Se ogni giorno facciamo un 1,01% in meno, ci ritroveremo dopo un anno ad aver peggiorato la nostra situazione di partenza.
Pensaci bene: quante volte hai dato meno del dovuto? E questo a cosa ti ha portato?

Matematica a parte, questa semplice formula indica una cosa interessante:
**basta fare poco di più al giorno per avere una crescita esponenziale in quello che facciamo.**

Non *“studia il doppio”*.
Non *“impara a memoria un libro al giorno”*.
Non *“alimentati a solo pane ed acqua e dimagrirai”*.

Un piccolo progresso al giorno. Un misero 1,01%.
Non credi che la tua vita valga questo 1,01% in più al giorno?

Sì ok.. ma non potevi dire solo 1% e arrotondare per difetto?
No, è ora di iniziare a girare le maniche e darsi da fare!

Se ci metti l’1,01%, l’1,02% ecc.. in più ogni giorno in modo costante, riuscirai ad avere una crescita esponenziale. 
**Raggiungerai il tuo obiettivo**.
L’alternativa è rimanere fermi al palo o addirittura fare ancora di meno del normale e decrescere.
La scelta è tua e di nessun altro.


### Ma io voglio tutto e subito!

Occorre **pazienza**.
Costanza e pazienza.
Per ottenere dei risultati concreti ci vuole tempo.
Essendo una crescita esponenziale si parte in modo lento.
I piccoli progressi mano a mano diventeranno sempre più evidenti e tangibili e da lì diventeranno sempre più visibili.

Occorre definire degli obiettivi piccoli e tangibili.
E gioire dei risultati positivi.
Perchè come tutti sappiamo, ci sono giornate positive e giornate in cui siamo in un mare di melma. Con le onde.
E quando ci troviamo in questi casi dobbiamo solo pensare a riuscire ad andare avanti.
Ma come?


### Obiettivo finito, aspettative basse, sforzo costante

Gli obiettivi che ci diamo sono indefiniti. Lo sappiamo.
*“Devo studiare”*.
*“Voglio perdere 5kg”*.
*“Voglio imparare l’inglese”*.
Tutti obiettivi generici. 
**Indefiniti**. 
Non ti motiveranno mai. 
Non li porterai **mai** a termine.

Un obiettivo, per essere definito tale deve essere:
* specifico: deve essere chiaro. Limpido
* misurabile: deve essere tangibile come risultato
* accessibile: deve essere fattibile portarlo a termine
* realistico: deve essere alla tua portata. Non del tuo amico. 
  Non del tizio che hai letto su internet. Tuo.
* tempo: deve essere determinato nel tempo

Definito l’obiettivo, bisogna scomporlo in tanti sotto obiettivi quotidiani che mantengano le stesse proprietà e che ci permettano di avere una reale misurazione.

Le aspettative non devono essere alte: pensare di perdere 5kg non vuol dire che se non ne perdiamo 4,99 la prima settimana allora è stato tutto inutile.
Occorre pazienza. E costanza.

Aspettative basse: poco alla volta si raggiunge l’obiettivo. E senza alzare le aspettative a livelli inutili. Agevolano solo la frustrazione. Che è una grande amica della procrastinazione.

E ricordati di mettere sempre uno sforzo costante. Il famoso 1,01% in più al giorno. **Sempre** Ogni giorno. Nonostante tutto.

*Ehi, ma io mi annoio a fare sempre le stesse cose!*


### La noia: la nostra nemica

Se vogliamo raggiungere un nostro obiettivo, andremo sicuramente incontro a **ripetere sempre** le stesse azioni. Sempre le stesse cose.
E questo comporterà che ad un certo punto saremo in due a cercare di portare avanti l’obiettivo: noi e la noia.
La noia è pessima consigliera.
E’ quella cosa che quando cercate di dimagrire e vi ritrovate di fronte l’ennesimo broccolo, vi fa dire basta.
E’ quella cosa che quando andate in palestra, vi fa passare la voglia di allenarvi.
E’ quella cosa che fa sembrare un libro da studiare un’opera piena di frasi inutili.

Purtroppo dirò una cosa poco popolare: **occorre** farsi piacere le cose noiose.

*Ma se sono noiose perchè devo farmele piacere?*

Beh, perchè abbiamo solo due strade:
* ci facciamo piacere le cose noiose: faremo il nostro 1,01% in più e ne beneficeremo dei frutti del nostro sudato lavoro
* non ci facciamo piacere le cose noiose:a questo punto c’è poco da fare. Chi non ha **voglia** di impegnarsi può mettersi sul divano con le patatine a farsi un bel binge watching su Netflix. Scelta tua.Ma non dare la colpa all’universo se poi non centri l’obiettivo



*E come faccio a mantenermi concentrato sull’obiettivo?*
*Ma con la sisu!*


### La sisu: l’orgoglio dei finlandesi

La sisu è un termine finlandese che da noi non ha una traduzione esatta.
Potrebbe essere definita come forza di volontà, perseveranza, determinazione, tenacia, tigna.
E’ la capacità che ha il finlandese di superare da solo l’ostacolo e le avversità nonostante tutto.
Quella capacità che fa percorrere a loro 20km senza morire assiderati nonostante le temperature glaciali.

E questa è la capacità che ci **serve** per portare a termine i nostri obiettivi.
*_La determinazione che ci fa andare dritti verso l’obiettivo nonostante tutto._*

Quando vedi che l’obiettivo inizia a sfuggirti di mano - e purtroppo succede un po’ troppo spesso - invece di soccombere, fai ricorso alla tua sisu. 
Rievoca in te stesso quel senso di avere il mondo ai tuoi piedi.
Rievoca quel coro da stadio che fa “non mollare mai! Non mollare mai! Non mollare mai!”.
Solo così potrai andare avanti.
E finalmente potrai beneficiare dei frutti dei tuoi sudatissimi sforzi.

### In sintesi

* procrastinare non ci aiuta a raggiungere il nostro obiettivo.A meno che non sia quello di vedere fallire l’obiettivo stesso
* il tutto e subito non esiste
* la formula del successo ci dice che basta fare poco di più al giorno per avere grandi benefici
* ma anche che fare poco di meno al giorno ci comporta degli svantaggi
* gli obiettivi che ci diamo devono essere definiti nel tempo, misurabili, specifici, realistici e .scomposti in sotto obiettivi che ci permettono di poter vedere da subito i progressi
* senza uno sforzo costante non raggiungeremo mai i nostri obiettivi
* dobbiamo imparare a non cadere nei tranelli che ci pone la noia
* la sisu ci ricorda che non dobbiamo mollare mai di fronte al nostro obiettivo



Vuoi sapere qual è stato il mio ultimo obiettivo?
*Creare questo blog*!

Buona giornata a tutti